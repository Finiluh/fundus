{
  "V1": {
    "authors": [
      "NTB"
    ],
    "body": {
      "summary": [],
      "sections": [
        {
          "headline": [],
          "paragraphs": [
            "Venezuelas president Nicolás Maduro hevder at over 2000 personer er pågrepet i forbindelse med demonstrasjoner knyttet til det omstridte presidentvalget.",
            "– Denne gangen blir det ingen tilgivelser, sa Maduro i en tale til sine tilhengere i hovedstaden Caracas lørdag kveld.",
            "Han lovet samtidig at de pågrepne skal få «maksimal straff».",
            "Les også: Venezuelas president utfordret Elon Musk: – Vil du slåss?",
            "Tusenvis av venezuelanere demonstrerte lørdag over hele landet mot Maduro og hans regjering. Folkemengdene protesterte mot myndighetenes påstand om at Maduro vant presidentvalget i landet 28. juli.",
            "Så langt er minst 20 personer drept i forbindelse med demonstrasjoner mot Maduro siden valget, ifølge den USA-baserte menneskerettighetsgruppen Human Rights Watch (HRW).",
            "I Caracas sluttet opposisjonsleder Maria Corina Machado seg til demonstrasjonene sammen med tilhengerne sine etter å ha vært i skjul siden valget.",
            "Hun har tidligere sagt at hun har fryktet for sitt liv siden valget, og Maduro har gjentatte ganger truet med å arrestere henne.",
            "Natt til fredag ble partikontoret hennes ransaket av maskerte angripere, som blant annet fikk med seg dokumenter og annet utstyr. I tillegg viste bilder publisert av Machados parti i sosiale medier at de sprayet flere vegger svarte.",
            "Venezuelas valgkommisjon har fastslått at Nicolás Maduro vant valget 28. juli med 51 prosent av stemmene.",
            "Men opposisjonen anklager myndighetene for valgfusk og sier at den virkelige vinneren er deres kandidat Edmundo González. Ifølge deres detaljerte opptelling fikk han 67 prosent av stemmene.",
            "Blant de sju EU-landene som krever full åpenhet etter valget, er Italia, Frankrike, Tyskland og Spania. Også Portugal, Nederland og Polen er med på appellen.",
            "Flere land, blant dem USA, Argentina og andre land i Sør-Amerika, har allerede anerkjent González som vinner, og utenriksministrene i G7 uttrykte i forrige uke bekymring for valgresultatet.",
            "(©NTB)",
            "Mange krever maktskifte i Venezuela, inkludert Elon Musk. Det fikk Venezuelas president til å rase i en TV-tale."
          ]
        }
      ]
    },
    "publishing_date": "2024-08-04 08:21:45+00:00",
    "title": "Venezuelas president: Over 2000 personer er pågrepet",
    "topics": [
      "Venezuela,Nicolás Maduro,Maria Corina Machado"
    ]
  }
}
