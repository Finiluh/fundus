{
  "V1": {
    "authors": [
      "Thomas Paust"
    ],
    "body": {
      "summary": [
        "UD sier de har svært få muligheter til å hjelpe nordmenn hvis flyplassen i Beirut stenges."
      ],
      "sections": [
        {
          "headline": [],
          "paragraphs": [
            "USAs utenriksminister Antony Blinken skal angivelig ha varslet G7-landenes utenriksministre om et mulig nærstående angrep mot Israel fra Iran og den libanesiske Hizbollah-bevegelsen.",
            "Ifølge kilder nettstedet Axios har snakket med, kan et angrep skje allerede mandag. Frykten er at det utløses en storkrig i Midtøsten.",
            "Flere flyselskaper, inkludert Lufthansa og Air France, har de siste dagene innstilt eller kansellert flyvninger til Libanon på grunn av den spente situasjonen. Men det skal fortsatt finnes kommersielle transportmuligheter ut av landet.",
            "Både USA og Storbritannia har i helgen bedt sine borgere forlate landet umiddelbart. Det samme har Norge gjort tidligere."
          ]
        },
        {
          "headline": [
            "100 nordmenn i Libanon"
          ],
          "paragraphs": [
            "Utenriksdepartementet bekrefter overfor Nettavisen mandag formiddag at de har registrert om lag 100 norske borgere i Libanon gjennom UDs reiseregistrering.",
            "– Det er rundt 100 norske borgere som har registrert seg, sier kommunikasjonsrådgiver i UD, Ragnhild H. Simenstad, til Nettavisen.",
            "Hun sier at sikkerhetssituasjonen i Libanon er alvorlig og kan raskt forverres ytterligere.",
            "– Dersom flyplassen i Beirut stenger vil det bli svært krevende å forlate Libanon. I en slik situasjon vil Utenriksdepartementet ha svært få muligheter til å gi bistand til norske borgere. Vi har i lengre tid rådet norske borgere i Libanon til å forlate landet, sier Simenstad i en uttalelse.",
            "Allerede i slutten av juni måned sendte UD e-poster og SMS-er til nordmenn i Libanon, og oppfordret dem til å forlate landet.",
            "Reiserådet for Libanon har vært på høyeste nivå siden Gaza-krigen brøt ut i oktober i fjor."
          ]
        },
        {
          "headline": [
            "Desperate reisende på flyplassen"
          ],
          "paragraphs": [
            "På flyplassen i Beirut var det lange køer på søndag. Flere reisende velger å avbryte ferien for å komme seg vekk fra Libanon. En rekke flyselskaper har kansellert eller innstilt flyginger i frykt for at det skal bryte ut en storkrig.",
            "– Jeg avbrøt oppholdet mitt sånn at jeg kunne finne en ny flight, sier Joelle Sfeir, som skal tilbake til Frankrike på jobb, til nyhetsbyrået AFP.",
            "Gretta Moukarzel driver et reisebyrå i Beirut. Hun sier til AFP at hun har mottatt en flom av telefoner fra folk som er redde for å bli strandet i Libanon.",
            "Moukarzel sier det er vanskelig å oppdrive nok flybilletter ut av Libanon grunnet innstilte flyginger og økt etterspørsel.",
            "I avgangshallen på flyplassen i Beirut står utlendinger og libanesiske familier som var kommet hjem på sommerferie, i kø for å sjekke inn på de flyene som fortsatt fins, skriver NTB.",
            "– Det er bare veldig sørgelig, Gud, situasjonen er veldig sørgelig. Vi kom oss ut av én krise, og nå går vi inn i en ny en, sier Sherin Malah, en libaneser som bor i Italia og var kommet til Beirut for å besøke moren. Nå drar hun hjem tidlig, skriver NTB."
          ]
        },
        {
          "headline": [
            "Sverige har stengt ambassaden"
          ],
          "paragraphs": [
            "Sverige valgte å stenge sin ambassade i Libanon forrige uke. Svenske myndigheter anslår at det er om lag 8000 gjenværende svensker i Libanon, skriver Sveriges Radio. Svenskene som søker konsulær hjelp i Libanon, henvises dermed til andre EU-lands ambassader.",
            "Norges ambassade i Libanon er fortsatt operativ mandag formiddag.",
            "– Den norske ambassaden i Beirut er åpen og norske diplomater er på jobb. Ambassaden har planer for ivaretakelse av egen sikkerhet ved en potensiell forverring av sikkerhetssituasjonen, men vi kan ikke gi detaljer om disse, sier Simenstad.",
            "I forrige uke besluttet UD å endre reiserådene for både Palestina og Israel, og fraråder alle reiser til begge landene.",
            "Bakteppet er varslede gjengjeldelsesangrep fra Hamas, Iran og Hizbollah etter drapene på Hamas-leder Ismail Haniyeh og den høytstående Hizbollah-lederen Fuad Shukr forrige uke."
          ]
        }
      ]
    },
    "publishing_date": "2024-08-05 09:58:13+00:00",
    "title": "\nFare for storkrig: – 100 nordmenn er fortsatt i Libanon",
    "topics": [
      "Libanon",
      "Israel",
      "Utenriks"
    ]
  }
}
